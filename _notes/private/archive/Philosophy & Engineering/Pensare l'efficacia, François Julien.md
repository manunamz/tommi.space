---
---
Per essere efficaci: modellizzare

> Fatto questo preambolo, e chiarita così la prospettiva in cui mi muovo, mi soffermerò stasera specificamente su una questione, le cui ricadute penso vi riguardino da vicino, in quanto impegnati in funzioni di gestione aziendale e management: la questione dell’efficacia. Per cogliere come i greci (e noi per eredità) da una parte, i cinesi dall’altra abbiano potuto concepire in maniera differente ciò che in prima istanza definirei, in termini comuni, l’efficacia o la strategia. Trattandosi di un punto sul quale il faccia-a-faccia fra le due culture può essere stabilito con facilità, le due concezioni dell’efficacia, greca e cinese, possono scrutarsi e illuminarsi a vicenda, o in altri termini riflettersi l’una nell’altra. A mio parere, la modalità greca di concepire l’efficacia può essere così riassunta: per essere efficace, io costruisco una forma modello, ideale, di cui traccio un piano e che mi pongo come obiettivo; poi inizio ad agire in base al piano e in funzione dell’obiettivo. Si ha, quindi, prima la modellizzazione, la quale poi invoca la propria applicazione.
> 
> Ciò conduce il pensiero classico europeo a concepire l’intervento congiunto di due facoltà: l’intelletto che, come dice Platone, “concepisce in vista del meglio” (che è la forma ideale); poi la volontà che si impegna per fare entrare la forma ideale, progettata, nella realtà.  

> […] Ispirata a questa preoccupazione di base – fare crescere –, su cui continua a ritornare, l’efficacia cinese si caratterizza dunque soprattutto per due termini: essa opera in maniera indiretta e discreta, attraverso l’influsso, come la natura.
> 
> Mentre il rapporto mezzo-fine conduce a pensare l’efficacia – per esempio in Clausewitz – come la via “più corta” per giungere al fine perseguito, l’efficacia cinese è indiretta in quanto procede dai fattori favorevoli, o che vengono resi tali, come conseguenza implicita, e non da un qualsiasi progetto.   
  Il carattere indiretto riguarda il fatto che non ci si aspetta alcun effetto reale, effettivo, se non inserito nel corso di un processo e passante per esso. Così avviene quando si sarchia alla base di una pianta per farla crescere. “Fare crescere”: un tale fare, per faticoso che sia, non rappresenta altro che l’appoggio, non soffocante, di una crescita che si dispiega da sé. Favorire ciò che mi è favorevole, si è detto, e allora l’effetto procederà dalla situazione stessa. Non sarò più io che pianifico e voglio, ma sono le condizioni coinvolte, opportunamente sfruttate, che condurranno al risultato; in altri termini, lavoreranno per me. All’inizio c’è il soggetto o la situazione: il pensiero cinese parte dalla situazione piuttosto che dall’Io-soggetto.

<p class="cite">François Jullien, <a href="https://www.laterza.it/index.php?option=com_laterza&Itemid=97&task=schedalibro&isbn=9788842087502"><cite>Pensare l'efficacia in Cina e in Occidente</cite></a>, Roma-Bari: Laterza, 2006</p>

<br>

---

## Related:

[[François Julien]]