---
date: 2020-12-02
---
<p class="date">Santo Natale 2020</p>

Cara +++,

lo scorso Natale ho scelto di concentrare il mio affetto e i miei auguri in una lettera speciale, unica, dedicata alle persone a me più care. Il mio regalo è stato imbustare decine e decine di messaggi che ho consegnato a ciascuno singolarmente. È stato per me un lavoro pazzesco, che non mi sarei mai aspettato: ho trascorso due ore ogni giorno, per due settimane, a trovare le parole adatte per scrivere ai miei amici ciò che li rende importanti per me. Fare questo non è stato pesante quanto intenso, magico, profondamente gratificante e dal risultato commovente.

Il Tommi di dicembre 2020, tuttavia, è un Tommi se possibile ancora più dubbioso, confuso e perso del suo sé dell'anno precedente.

Se lo scorso anno ero in crisi per la mia scelta sbagliata all'università e le varie conseguenti tribolazioni, ora fluttuo in un incomprensibile universo in cui persino capire cosa vuol dire essere in crisi, o rendersi conto di esserlo, è un gran casino, per non dire che è impossibile.

Anche se naturalmente sarai abituato alle mie prolisse egoriferite premesse, capisco che non sia molto chiaro come mai ne stia facendo un’ennesima e perché stia scrivendo tutto questo. Il motivo è che in tutta sincerità, quest'anno non ho la forza, né il tempo, né la dedizione, né la concentrazione, né saprei mettere l'amore e la passione che misi lo scorso anno per donarti un pensiero significativo, non solo superando il valore materiale –cosa che ogni regalo dovrebbe fare– ma andando ben oltre questo, con un significato unico che conosceremmo e capiremmo solo io e te, nessun altro allo stesso modo.

Tu sai, (oppure, se sei da poco fra queste schiere, l'avrai almeno intuito) quali sono per me i particolari che più valorizzo in un legame come quello che ci unisce. Quest'anno, questo Natale, in questo immenso caos mondiale che, più o meno percettibilmente, sta risucchiando a tutti una parte di umanità, empatia, calore, prossimità e capacità di comunicare, in questo periodo –concedetemelo– di merda, io non riesco a farti un regalo come vorrei. 

È totalmente colpa mia e della mia scarsa capacità di affrontare con spirito, prontezza e coraggio –le qualità fondamentali che uno scout dovrebbe avere (incarnate appieno nella persona del grandissimo, mio amato San Giorgio)– le sfide che la mia vita mi lancia.

Tuttavia, esistono alcune incrollabili certezze che, per quanto incasinato e agitato possa essere, so che non scompariranno mai. Fra queste, ci siete voi, insuperabili esempi di empatia e affetto, di cazzeggio e riflessione, di sostegno e crescita. Non siete soli, però: fra le altre mie certezze c’è la mia fortuna, quella che mi farà essere sempre riconoscente della mia vita, delle mie opportunità e della mia famiglia, e infine, ma non per ultimo, c’è il mio entusiasmo.

È proprio per salvare uno dei pochi bagliori di entusiasmo a cui mi sto aggrappando in queste settimane oscure che ho scelto questo regalo. Ok, direi che mi sono protratto abbastanza a lungo e sarebbe anche il caso di rivelarlo, finalmente.

No, ancora una premessa, mi ero dimenticato: il suddetto entusiasmo- che un po’ vi ha rotto le palle, riconosciamolo– in questo ultimo anno è stato molto dedicato alla scoperta, allo studio della tecnologia open source e alla sua importanza, ai diritti violati dalle enormi corporation che monopolizzano internet e quanto sia fondamentale avere consapevolezza di tutto ciò.

Signal è una delle organizzazioni non profit che si impegna per questi principi ed io la adoro. Belin, è inutile che aggiunga altro: se sei fra i destinatari di questa lettera sicuramente almeno una volta ti avrò fatto lo spiegone al riguardo, a meno che non ci si veda da più di un anno, quando ancora non ero invasato con queste cose. 

![[Donazione a Signal.png]]

Ho deciso di fare una donazione a Signal come mio unico regalo di Natale per tutti voi. Sono molto contento di aver fatto questo gesto, conoscendomi immaginerai che sto saltellando per la stanza perché mi sento di aver fatto una cosa molto buona. Fra le mille altre favolose organizzazioni impegnate sul fronte dell’etica informatica esistenti nel mondo, Mozilla è quella che io amo di più. Il mio impegno nei confronti di Mozilla Italia (la community italiana dei volontari mozilla) è però più pratico: traduco stringhe e articoli, contribuisco a definire le campagne marketing e a programmare il sito web (è nuovo di zecca, su [https://mozillaitalia.github.io](https://mozillaitalia.github.io) una preview di quello che ho programmato io).  

Belin è proprio un istinto innato quello che mi spinge a divagare sempre no matter what e no matter the topic, I’m sorry.

Concludo ringraziandoti, come non smetterò mai di fare, per essere la mia amica con cui si sta fino a notte fonda a discutere con curiosità delle cose pazzesche che succedono sul pianeta che abitiamo e come sia possibile che avvengano, oppure ti ringrazio se sei quella che mi tira su quando sono allo sbando totale e non capisco un cavolo di cosa devo fare, oppure grazie se sei fra quelli che non servono discorsi o parole o cose varie e ci si va a fare una birra insieme e quello basta, oppure grazie di essere quello che sta abbracciato a me per ore senza bisogno di comunicare in altro modo se non con la cascata di particelle d’amore che il nostro contatto trasmette, o grazie, semplicemente, di esserci.

<br>

Buon Natale.

Con affetto,\
Tommi