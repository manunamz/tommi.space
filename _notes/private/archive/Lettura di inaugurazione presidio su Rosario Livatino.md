---
date: 2019-02-06
tags: ["a", "writing"]
---
> Possiamo continuare con questo tabù, che poi significa che ogni ragazzino che ha vinto il concorso ritiene di dover esercitare l'azione penale a diritto e a rovescio, come gli pare e gli piace, senza rispondere a nessuno...? Non è possibile che si creda che un ragazzino, solo perché ha fatto il concorso di diritto romano, sia in grado di condurre indagini complesse contro la mafia e il traffico di droga. Questa è un'autentica sciocchezza! A questo ragazzino io non gli affiderei nemmeno l'amministrazione di una casa terrena, come si dice in Sardegna, una casa a un piano con una sola finestra, che è anche la porta.

il ragazzino in questione è Rosario Livatino, nelle parole, smentite anni dopo, dell’allora presidente della Repubblica Italiana Francesco Cossiga.

Il termine "giudice ragazzino", però, non fu dimenticato, e segnò la storia della lotta alla criminalità organizzata in Italia, arrivando ad essere la definizione per antonomasia di quel giovane di Canicattì, ucciso mentre da solo, in macchina, stava andando a lavoro, al tribunale di Agrigento.

Una vettura gli si avvicinò speronandolo, facendolo uscire di carreggiata. Il giudice, ferito, intraprese dunque una disperata fuga a piedi, nei campi circostanti. Fuga disperata, ma vana: fu raggiunto dai suoi killer e freddato, senza pietà.

Uno speronamento, una fuga, un disperato tentativo di salvarsi.

Una straordinaria scena da film, vero?

Il protagonista di questa storia, però, non è un agente segreto, una spia addestrata a chissà quale tortura. Il protagonista è un ragazzo, "normale", verrebbe da dire, diplomato alla nostra età al liceo Classico, studente universitario di giurisprudenza ed infine giudice.

Ma allora aveva ragione il presidente Cossiga? Veramente non sarebbe stato il caso di affidare indagini delicate e pericolose ad un "ragazzino" da poco vincitore del concorso in magistratura?

Questo non sta a noi, ora, valutarlo, ma è importante, fondamentale, per spiegare la nostra decisione di fondare un presidio.

Se fosse nato qualche decennio dopo avremmo potuto chiamarlo Rosario, avrebbe potuto essere un nostro amico, uno di noi, uno che, come gli altri, aveva il suo pallino: non la chitarra, non i computer, non lo sport, ma la legalità.

Così io e Sara, quando abbiamo scoperto il suo soprannome, quando abbiamo tutti conosciuto la figura di questo grande uomo, probabilmente meno famoso di altri suoi colleghi che trattarono casi magari più eclatanti e complessi, ci siamo guardati e abbiamo detto "è lui".
* * *
Così oggi, ora, nasce al Liceo Cassini di Sanremo il presidio di LIBERA intitolato a Rosario Livatino, con l’intenzione da parte di ognuno di noi non di essere persone speciali, famose o importanti, ma un gruppo di amici, matti, ingenui ed inaffidabili a cui nessuno lascerebbe la gestione di una "casa terrena" ma che vogliono mettersi in gioco per aprire gli occhi, andare controcorrente con il tentativo di cambiare le cose e soprattutto, divertirsi come matti.