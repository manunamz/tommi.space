---
date: 2019-06-22
tags: archive/message
---
Mi dispiace doverti scrivere qui, quando se non avessi avuto con me unicamente il mio taccuino ti avrei scritto un messaggio come si deve e come sono abituato a fare quando si tratta di fermare e trattenere scrivendo parole che altrimenti andrebbero perse nella volatilità di un dialogo.

Non ti capisco Giulia, e questo un po' mi rattrista e mi dispiace, ma soprattutto mi fa pensare spesso a te, in molte occasioni, anche le più diverse. Io ti voglio davvero bene perché considero il nostro, a prescindere dalle parole e dai discorsi che fra noi non sono mai stati troppi (non considerare parole e discorsi i miei patemi, nostro pressoché unico argomento di discussione, intendo dire discussioni un po' più profonde e che trascendono dalla quotidianità) un legame che comunque è molto stretto.

Tuttavia, proprio perché non ti capisco appieno e perché in fondo non ci diciamo mai nulla di nuovo o di speciale, (non è che sia una colpa o che per forza bisogna interloquire sui massimi sistemi, eh) non riesco a definire il nostro rapporto.

Ultimamente non capisco perché continuamente mi prendi per il culo. Ovviamente lo sai benissimo che per me le prese in giro non sono state né mai saranno un problema perché molto raramente mi offendo e nella maggior parte dei casi mi diverto pure io, ma più che altro non riesco proprio a discernere la natura dei tuoi commenti. Non so come prenderli, non so perché stanno sempre più diventando ricorrenti e (è una mia impressione ma non lo scriverei se lo ritenessi unicamente una mia invenzione) sempre più aggressivi.

Io non so proprio come comportarmi e non so come fare: veramente non capisco se scherzi o no! Veramente io cerco sempre di agire in buona fede! Le tue critiche se devono essere sincero ultimamente mi feriscono un po', in alcuni casi.

Non ti sto dando colpe, solamente dicendoti quello che sento per giustificare il mio averti risposto male oggi, che come sai è un comportamento di cui persino io mi stupisco, ma credo quasi mai fino ad ora io sia stato girato così male. È una serie di cazzate che però mi hanno portato qui sopra Cipressa da solo come ormai sono da un'ora a riflettere sul mio comportamento. Non c'entra solo quello che tu mi dici, tranquilla, sono tante cose che ogni tanto mi fanno crollare.

Scusa davvero Giulia se ti rompo con questo panegirico, anche se non ho la minima facoltà di paragonarmi a Plinio, ma vorrei davvero tu mi dicessi come posso migliorare nei rapporti con te e con voi, perché ci tengo moltissimissimo e quando tu mi dici qualcosa la linea di separazione fra critica e presa in giro si sta facendo per me sempre più sottile e non riesco a capire.

Perdonami un'ultima volta, di nuovo, per come mi sono comportato oggi, ma mi sono davvero trovato destabilizzato e scosso.

Un abbraccio grande, qui comincia a fare fresco, scendo, forse passo al Cubo, ora mi organizzo.

Ti prego però di capire quello che ti scrivo e dirmi seriamente cosa pensi, perché io non voglio assolutamente che il mondo giri attorno a me, né mi sembra di dimostrare quest'intenzione, né mi sembra che succeda, ma se è davvero anche un po' così, ho seriamente bisogni di cambiare qualcosa nel mio punto di vista del mondo.

Un ultimo abbraccio, stavolta davvero, e grazie ❤️, tvb