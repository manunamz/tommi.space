---
date: 2018-09-11
tags: archive/radioimmaginaria
aliases: ["Ciao Radioimmaginaria"]
---
Un dì di Giffoni 2017 Mic disse "le riunioni sono sempre molto più brevi per chi le fa, estremamente più noiose per chi le ascolta e basta".

Lo stesso è per le lettere, io ora sono qui a scriverne una e per me sarà un pensierino, un messaggino, ma per chi leggerà sarà, probabilmente, una pappardella incredibile, che peraltro ripete le stesse cose di tutti i precedenti maggiorenni che hanno salutato Radioimmaginaria.

Eppure, io sento, paradossalmente ed incredibilmente, un’energia pazzesca. Se dovessi capire ciò che sto per fare basandomi unicamente su questa, crederei di stare per realizzare un nuovo progetto, incamminarmi per una nuova avventura; invece sto chiudendo la porta di una stanza, di un salotto, di un magazzino enorme di quella che è la casa della mia vita.

Sto parlando in maniera esageratamente metaforica poiché mi sento di scrivere qualcosa che per anni è stato per me un rito, un passaggio cruciale per diventare una creatura mitologica e mitica, un superuomo onnipotente, ossia un Jay.

Tuttavia, mi duole dirlo, sono felice non diventarlo e di dire ciao a Radioimmaginaria. Mi dispiace, tanto, perché so che potrei darle ancora moltissimissimo e so che lei non smetterebbe mai di ricambiare e di sorprendermi regalandomi emozioni, con i suoi speaker superlativi e straordinariamente speciali, i suoi SuperJay INIMITABILI ed i suoi babbions che per me sono stati e per sempre saranno l’adulto maturo modello. Però sono felice perché, grazie alla radio, ora interrompo questo percorso strabiliante ma non mi fermo ed ho intenzione di intraprenderne mille altri.

Ci sono tanti piccoli e grandi motivi perché ho deciso di non diventare Jay ed abbandonare la radio, così come ci sono altrettante ragioni per cui credo che Radioimmaginaria sia stata l’esperienza più potente e figa della mia vita, fin ora; però, per ciò che ho detto nell’esordio, mi limiterò a dirne solo due.

Io lascio Radioimmaginaria soprattutto perché sono spinto da una forza che non comprendo a cambiare, a creare qualcosa di nuovo, a lanciare nuovi input in quel mostro incomprensibile che è il mio cervello e vedere cosa ne viene fuori; per quanto RIMM sia stata e sarà sempre una grande bellissima famiglia di cui sono felice di essere parte, sento di non appartenerle più, non tanto per sua colpa, poiché si evolve incessantemente e sempre in positivo, ma perché ho bisogno e voglio troppo uscire da questo mondo magico per crearne un altro che forse non sarà mai altrettanto speciale, però di cui io sarò papà! In sintesi, esco dalla radio per cambiare, non che possa farlo anche standoci, ma proprio perché ho voglia di sconvolgere tutto e buttarmi da un'altra parte. Utilizzo un’altra metafora che feci e mi fu tanto criticata da Mic e Alan ma invece descrive perfettamente il mio essere attuale (io a mia volta l’ho rubata a Casey Neistat, grande ed unico vero YouTuber esistente): devo saltare su un’altra liana; per quanto una liana sia lunga e possa portarti lontano, non puoi perennemente penzolare sulla stessa, o finirai per fermarti, devi saltare ed aggrapparti ad un’altra, poi un’altra ancora ed un’altra ancora… (aggrapparsi ancóra, mai aggrapparsi ad un’àncora, altrimenti si cade proprio giù hihi)

Radioimmaginaria è stata però fra le cose più belle della mia vita perché mi ha permesso di crescere con lei, e più sono cresciuto, più mi sento di averla fatta crescere. Io sono orgoglioso di essermi impegnato nel progetto che per quanto ne sappia -forse lo dico perché ne sono stato parte, ma credo di essere oggettivo- è il più eccezionale e geniale d’Italia; tuttavia con le sue piccole falle che, con lo spirito di Radioimmaginaria, mi sono impegnato anche io a chiudere al meglio; per citare un ultima volta il guru e sviolinare un po’, cito una sua frase che è essenzialmente ciò che mi ha insegnato Radioimmaginaria: "chi striscia non inciampa".

Giffoni Film Festival è una figata, essere giurato è magico; però sono 10 giorni alla fine dei quali bisogna solo mettere la x su un foglio e solo chi vuole si alza in piedi a parlare; un tipo immaginario si riconosce perché CORRE, più veloce di tutti gli altri e -soprattutto se cocciuto e svitato come me- si arrabatta tante di quelle volte che le sue ginocchia sono una cicatrice unica. Se io ora ho il coraggio e l’entusiasmo di buttarmi in qualcosa che esce dalle mie capacità immaginative ed il cui risultato è del tutto ignoto, lo devo a voi. Grazie ❤️

Da indegno papà immaginario do un piccolo consiglio a tutti: finche ci state, buttatevi! Non vi vergognate di fare una misera puntata a settimana e poi tornarvene a casa in panciolle a dormire, o studiare, o uscire BANALMENTE con i vostri amici o, ancora peggio, fossilizzarvi e farvi fagocitare da quei bambinelli YouTuber che vi affascinano ma sono la metà di voi?

Se voi vi buttate fra le braccia di radioimmaginaria, se solo vi aggrappate ad una minima sporgenza dell’astronave che sta decollando per voi, vi renderete conto che, non senza sforzi, raggiungerete gli astri. Radioimmaginaria è stata per me qualcosa di epico perché sono inciampato tante di quelle volte che le mie ginocchia sono una cicatrice unica. E voi? Volete essere tutti belli puliti ed arrivare per ultimi al traguardo, PASSEGGIANDO? Se volete fare meraviglie, "il network degli bla bla bla" VE LO PERMETTERÀ, dipende da voi!

In realtà scherzavo, sono grato a Radioimmaginaria solo perché mi ha fatto conoscere Federico Taddia.

Non posso che concludere, con il batticuore, ringraziando tutti voi, che siete stati speciali per me e mi sento in colpa a citare qualcuno, perché in realtà ognuno in questa famiglia è stato in grado di farmi ridere, piangere, divertire, crescere, imparare ma soprattutto parlare un po’ di meno, con le centinaia di videocall, telefonate lunghe secoli e messaggi di riunioni COdA senza risposta. Però devo dare un bacio speciale, pubblicamente, a Giulia Morini, a cui voglio benissimo ed a cui devo più di tutti, per essere stata una mamma immaginaria speciale che mi ha fatto diventare da un piccolo Nemo ingenuo ed addormentato ad uno squalo (forse) in grado di sopravvivere in qualunque Sala Stampa. A Sassa e Marco, colleghi (che a chiamarli così mi vien male e un po’ da ridere perché nessuno di voi può capire cosa siano per me a meno che non sia stato nel Tric). Ad Amalia, anche se non leggerà, per essere stata colei che mi ha fatto imparare la parola commitment, ma soprattutto per avermi insegnato a metterne in pratica il significato. A Mic, perché è l’unico che mi sa provocare veramente e l’unico che conosce la miscela perfetta del combustibile per farmi rendere al 120%. Ad Alan, che è ufficialmente diventato il volto della vocina della razionalità dentro di me. A Nina, che rompe solo le scatole ma proprio per questo grazie alla radio è ora fra i miei migliori amici ed infine a Filippo, matto ed esagerato, che è però il mio successore come caporedattore ed io, in cuor mio, spero anche come eccezionale CapoCOdA.

Uh, quasi mi stavo dimenticando di dire alle due redazioni più belle d’Italia, ossia Medicina e Castelguelfo, che sono le mie preferite e le amo.

AHAHAHAHA scherzavo, poveri illusi. Sanremo e Riva Ligure sempre nel cuore, nessuno sarà mai speciale come noi liguri, siamo i migliori, i più belli ed i più capaci, qui tutti devono imparare da noi, perciò datevi da fare che ci sono ancora Genova, Savona e La Spezia da conquistare!

Sono prolisso e noioso, però proprio nel momento in cui mi sento di aver detto tutto, non mi rimane altro fra i ricordi che quel bimbetto, esaltato di poter diventar parte di quel "manipolo di ragazzini che ha conquistato la rete" che da 3 ore sta cercando un’app che funzioni per registrare un servizio dove dovrà parlare del suo quartiere, che lui manco sa cosa sia siccome vive a Riva Ligure; quell’adolescente (NON GIOVANE, ADOLESCENTE) gasatissimo sotto un gazebo di piazza Colombo che parla in diretta per la prima volta; quel piccolo uomo che su un palchetto a Riccione si sente come Fazio su Rai 3, presenta i Third Base e ne canta le canzoni a memoria, convinto che siano forti come i Green Day; quel cocainomane inquieto sul Main Stage di Teen Parade con Polpetta Poletti; quel perso ed orgoglioso imbecille in giro per Londra, da solo con due ragazze bellissime (oddio Flora ed Amalia che ricordi); quel fiero ed esaltato speaker che si allontana un po’ da una grigliata sul mare con gli amici per fare una telefonica su Radio3 a parlare di Don Milani; quel saputello che ai microfoni di Radio24 dice di voler studiare astrofisica ma impiega due ore a risolvere, sbagliato, un esercizio da tre stelle sull’elettromagnetismo; quel ciclista chiacchierone che porta a spasso per Piazza Gae Aulenti Tony Prince, quel CapoCOdA disperato perché nessuno gli risponde al telefono, a parte Edo da Rimini che gli racconta la battaglia di Maratona e si scorda di dirgli, invece, che non hanno registrato la puntata; e alla fine quel diciottenne (che ancora sussulta a dirsi tale) che da mesi ragiona su una decisione che ha finalmente preso e con paura si inoltra in un futuro ignoto, ma pieno delle sue finte sicurezze.

Sono stato troppo egocentrico… però i ricordi sono troppo speciali per non essere raccontati.

Così, dopo due inevitabili pagine di emozioni intense, vi saluto tutti, vi dico che vi voglio un gran bene ma soprattutto, questa cosa non la lasciamo al destino con uno stupido "spero", SONO SICURO che ci rivedremo tante volte per fare altre figate assieme.

Con affetto
Tommi Boom

P.S.: PORCA PUZZOLA, ora mi rendo conto che è Libera ad avere affermato il mio Boom, che è stato il primo, appena mi sono presentato in un bungalow a Sanremo, che mi ha cominciato a chiamare Boom… Stima eterna.
