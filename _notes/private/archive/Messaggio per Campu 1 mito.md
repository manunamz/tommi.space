---
date: 2019-04-11
tags: ["msg"]
---
caro Campu, tu scrivo questa lettera qualche minuto dopo la nostra discussione. Io mi sento davvero in colpa per ogni accusa che ho mosso verso di te, è brutto e difficile parlare schiettamente ad una persona di quali sono le cose che non vanno di lei: chi sono io per dirti cosa non va?

È vero, nessuno ha alcuna autorità a dirti come devi essere, ma se c'è qualcosa che ho capito dopo esser costretto a cambiare scuola per essere stato bullizzato, è che in molti casi sono solo gli amici - o chi ci sta vicino - a farci capire veramente chi siamo e cosa ci manca per essere persone vere.

Per noi, adesso parlo a nome di tutti perché so essere così per ciascuno di noi, è complesso e a volte perfino fastidioso rapportarci con te. Sei una persona difficile con cui parlare. Può non dipendere solo da te, ma io temo siano davvero poche le persone nel mondo che seguono e ascoltano le conversazioni private altrui, intervenendo di colpo, inaspettatamente, oppure che commentano continuamente riguardo ogni cosa, esigendo di essere messi al corrente. A volte, anche se non si fa nulla di sbagliato, ho imparato che ascoltare i problemi che gli altri hanno nei rapporti con te aiuta tanto e profondamente a migliorare te stesso e di conseguenza la relazione con loro.

Non ho nessun dubbio sul fatto che, se tu prendessi seriamente ciò che ti scrivo, se cominciassi più a stare sulle tue, a non intrometterti, a non cercare di essere partecipe di ogni discussione che nella maggior parte dei casi non ti riguarda, dopo un po' verresti cercato, consultato e ammirato da molti.

Io ti ammiro per molte cose, sei fortissimo e hai molte abilità. Sei mitico, come dici tu (non a caso sei ancora salvato Campu 1 Mito nella mia rubrica, dalla prima). Però è diventato impossibile tollerarti.

Ho sofferto molto per gli stessi tuoi motivi. Nella mia vita - fino ad alcuni anni fa - io non sono quasi mai stato considerato da nessuno, sono sempre io che ho cercato gli altri e ho tentato di capire le situazioni per esserne partecipe. So cosa vuol dire e so anche che viene naturale chiedere in continuazione, avvicinarsi, trovare pretesti per essere coinvolti. Invece, paradossalmente, essere esclusi e rimanerlo, senza sgomitare per ricevere attenzioni, ti fa essere più considerato e ascoltato.

Sto scrivendo tanto, troppo, ma con le tue parole hai davvero colpito la mia emotività nel profondo e non posso non provare a risponderti, per condividere quella che è la realtà, diversa da come tu credi.

Gli scout per me sono sempre stati sofferenza. Sono sempre rimasto fuori dal gruppo, ignorato, escluso poiché diverso dagli altri e non disposto a "abbassarmi " al loro livello. Ho sempre fatto lo scout modello, lavorando, tanto, per coprire le mie insicurezze (come credo di avere intuito tu faccia inserendoti in tutti i discorsi). Poi ho smesso. Dopo lungo tempo di prese per il culo, cadute, fallimenti, pianti atroci, ho imparato a tacere, ad apprezzare gli altri per come sono, per quanto profondamente differenti da me.

Ora nel mio gruppo siamo tutti cresciuti, ci vogliamo bene ed abbiamo imparato tanto gli uni dagli altri. Ci rispettiamo: lo scoutismo è ora per me l'esperienza più bella in assoluto, la migliore della mia vita (per questo porca puzzola ne parlo in continuazione), perché sbattendo la faccia e soffrendo molto ho imparato ad ascoltare (poco, devo ancora migliorare tantissimo) e mettere un po' da parte l'orgoglio.

Per questo ti prego di provare a fare lo stesso, per quanto assurdo e ingiusto ti possa sembrare. Ti do la mia parola che - almeno da parte mia - sarà molto più facile volerti bene e chiacchierare con te.

Concludo riprendendo ciò che hai detto sul mio essere cattolico e profondamente credente (la cosa che più mi ha ferito delle tue parole): io domenica scorsa non sono andato a messa. Ho fatto un grave peccato. Andare a messa per un cristiano non é solo un dovere, ma anche un piacere, perché si incontra Dio. Io credo che il massimo del mio credere non sia il fatto che io vada a messa, ma il fatto che io soffra e stia male ogni volta che non vado. Sto continuando a ripensarci e pentirmi di non averlo fatto l'ultima volta. Non sono un cristiano perfetto: sono un cristiano fiero e vero, ma non convinto. Rifletto ogni giorno su Dio e sulla sua esistenza. Mi chiedo che cazzo ascolto a fare uno che potrebbe non esistere. Eppure, più lo metto in dubbio, più senti che mi chiama e mi attira con il suo amore. Per questo mi ritengo cristiano vero: non ascolto alla lettera ogni suo comandamento ma lo metto in questione e, anche disubbidendo, ci penso continuamente. Ritengo questo valga più di ogni legge applicata alla lettera. Come dice la maglietta di Mema, "good people disobey bad laws".

Quest'ultima parentesi era puramente personale ma finalizzata a farti capire quanto, nella loro assurdità, mi abbiano fatto soffrire le tue affermazioni.

Grazie per avere letto, spero tutto questo abbia importanza per te e non siano stati 40 minuti buttati a schiacciare le mie dita su una tastiera.

Ti vogliamo bene, davvero

Tommi e i tuoi amici compagni di classe.