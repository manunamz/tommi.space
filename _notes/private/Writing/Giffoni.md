---
date: 2019-07-24
---
xplosionmind Giffoni

Siamo la resistenza.

Noi di Giffoni, che attraversiamo un'esperienza indescrivibile e potente, siamo i nuovi partigiani (ci tengo, anche a costo di spezzare la fantomatica "poesia" che avrei intenzione di creare, a sottolineare che è una grande metafora. Noi non muoriamo per i nostri ideali, fortunatamente, li combattiamo solo con la stessa forza di volontà di chi riuscì a terminare l'atroce dominio nazifascista in Italia. Non avrei mai il coraggio di paragonarmi realmente con un partigiano, il loro coraggio è stato infinitamente più grande del nostro)

Quelli che non si lasciano abbindolare dai fronzoli con cui è sempre decorata ogni apparenza priva di contenuto,

quelli che non si annoiano a osservare scorrere davanti ai propri occhi infiniti fotogrammi, per ore ed ore, riuscendo a non perdere la capacità di viverli,

quelli che sanno essere critici e scomodi ma contemporaneamente consapevoli che l'amore guida tutto e tutti.

Viviamo in mondo speciale, questi 10 giorni.

Abitiamo in luogo magico dove non siamo lontani di provenienza, non conosciamo stranieri, non abbiamo amici: siamo FAMIGLIA. E come in ogni famiglia che si rispetti, abbiamo ospiti magici, sorprendenti, sconvolgenti ogni giorno.

Loro si innamorano di noi, ci abbracciano, condividono la loro necessità (che va molto oltre la professione) di parlare al mondo con quella che io credo sia l'arte più raffinata dell'universo.

Con loro sappiamo divenire quelli che vivono di immagini, ma non di immagine, che creano personaggi rimanendo persone, che volano in alto fra pensieri complessi, assurdi, astratti e lontani, ma non si scordano mai da dove sono decollati.

Ognuno di noi trascorre 240 ore in uno stato catartico a metà fra la contemplazione di un'energia vissuta una sola volta l'anno e l'intraprendenza frenetica di chi vuole assaporare intensamente ogni attimo.

Io sono ormai innamorato di questa atmosfera densa di sentimento e non riesco a scrivere molto altro oltre a queste frasi ormai sentite ripetere costantemente da chi è qui, tuttavia credo esista un pensiero che ho scovato nella profondità del mio crogiolarmi di emozioni sempre più forti ogni giorno, ogni ora, ogni attimo:

non abbiamo paura.

Siamo qui per divertirci, assorbire informazioni che mai avremo in maniera più diretta e sincera, anche per staccarci un po' da questo mondo ormai diventato noioso nella sua instancabile capacità di proporre innovazione ma vecchio come il cucco.

Tuttavia vediamo i problemi come imprese, prove di coraggio per rafforzare il nostro legame, il terrore come pericoloso strumento di manipolazione che vogliamo smascherare e distruggere con la potenza dell'EMPATIA.

Tiriamo un calcio alla paura, senza scordarci dei nostri dubbi e delle nostre più buie ombre, che ci impegnamo a far emergere per creare contenuti forti, autentici e sinceri.