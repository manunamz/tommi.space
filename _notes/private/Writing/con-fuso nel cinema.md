---
date: 2018-10-16
---
# con-fuso nel cinema

c'è confusione. Quella che si percepisce aprendo gli occhi la mattina,
quella che ci distrugge nel mezzo di un compito di italiano, quella che
ci impedisce di essere quieti persino nel sonno, quella che ci
addormenta nei momenti di frenesia, quella che ci tiene sospesi nella
perenne insicurezza è la confusione.

Non ci sono punti di riferimento, non ci sono sporgenze alle quali
aggrapparci nella caduta verso l'incapacità di reagire, ma, soprattutto
di decidere. Non ci sono o sono infiniti ma troppo deboli per fornirci
una presa sicura?

È un momento di confusione. È l'età della confusione -dicono-. È un
mondo confuso.

Io non sono in grado di ascoltare, non sono in grado di spegnere
l'assordante megafono che come acufene perennemente tuona nella mia
testa chiedendomi dove devo andare. A me lo chiede? Che lo chieda ai
miei genitori ed ai miei professori, che lo sanno molto meglio di me!

Questo subbuglio mi fa paura. Mi impedisce di tenere gli occhi incollati
ad un libro per più di 300 secondi, mi impedisce di gioire, mi impedisce
di dormire.

Ciò che però mi preoccupa veramente, quello di cui sono spaventato, è
che non ne trovo rimedio.

Ogni possibilità si disfa di fronte a me non appena la considero
seriamente. Ogni idolo, ogni caposaldo dell'esistenza è totalmente
incapace di guidarmi, a partire da chi mi sta più vicino - con i miei
amici che mi illudono che possa avere qualcosa di speciale e con i miei
genitori che mi fanno capire che se non mi sveglio sono fallito. A parte
il cibo della nonna, che è l'unica incrollabile certezza che io possa
sempre, in ogni caso e per qualunque motivo, sono privo di indizi validi
per comprendere come realizzarmi.

Io so che Dio ha un'idea molto chiara di me, mi conosce ed è consapevole
di quanto io sia una testa di rapa, so che lui conosce ed ha creato un
progetto per me, dal quale non posso scappare, ma sono certo di essere
al momento totalmente inadeguato per intraprenderlo ed in ogni caso
privo di ogni possibilità di comprenderlo.

È facile andare agli Open Day e dire \"wow, questo è una figata\"; QUALE
però è la scelta da compiere?

In questa completa e febbrile confusione, una persona normale, non
masochista, ha voglia di smetterla di scervellarsi e di staccare la
spina. Uno studente preoccupato per la strada da intraprendere vuole
gettarsi sul divano e guardarsi un bel film non pensando a nulla per 90
minuti.

Per questo, perché io ho appena finito di guardare un film (Whiplash,
sono senza parole in grado di misurare la mia ammirazione per Damien
Chazelle), ho capito che ciò di cui nessuno smetterà mai di avere
bisogno è quell'ora e mezza. Quello spazio di tempo in cui siamo dello
schermo. Siamo del regista. Gli accordiamo il permesso -lo paghiamo
pure, di solito- di impossessarsi di noi e portarci in un viaggio della
cui destinazione non abbiamo da preoccuparci; le uniche sicurezza che
dobbiamo concedergli è quella di non chiudere gli occhi, ma specialmente
di non smettere di sognare assieme a lui.

Quindi nella più estrema e palese situazione di caos sono riuscito,
cercandone una cura momentanea, un antidolorifico, a trovarne la
soluzione.

Non sono per nulla sicuro di voler diventare un regista, riconosco di
essere, per ora, totalmente inadatto a questo lavoro né ho la più
pallida idea di poterlo essere in futuro.

So, però, che il mondo ha bisogno di staccarsi dal telefono, ha bisogno
di smettere di lasciarsi trasportare dalle pubblicità pop-up delle app
non a pagamento ed immergersi invece nel suo mondo, raccontato però
tramite gli occhi di qualcuno che vuole usarlo per raccontare una
storia.

Io, in testa, ho infinite storie e ho bisogno di raccontarle e, siccome
non sono capace a scrivere ho bisogno di una macchina da presa per
dimostrare che non sono capace manco a fare film, ma adoro farlo.

nota: la negatività di quanto scritto all'inizio è dovuta tanto al fatto
che stia studiando Leopardi quanto la sua sofferenza sia dovuta al fatto
che fosse brutto, semi-cieco e malato.
