---
date: 2019-06-25
---
# Collegamenti

*citazione ministero*

o

Chi è il dotto?

Chi è il genio?

È quello che sa un po' di tutto o quello che sa tutto riguardo ad alcune
cose?

\"Dipende\"

ci ha incessantemente ed instancabilmente ripetuto la nostra prof. di
fisica durante tutto l'hanno essere la risposta più adatta.

Dipende.

Dipende da chi sei, dipende da cosa fai.

Se sogni di essere Indiana Jones devi sapere dove vai (geografia),
sapere quello che studi (storia), avere dei rudimenti tecnici per
arrangiarti in situazioni difficoltose (fisica), devi avere una
preparazione intellettuale di un certo spessore, per non impazzire da
solo nella foresta e mantenere i nervi saldi anche quando tutto va
storto (filosofia), devi riuscire a non farti fraintendere da quelli che
ti devono portare in giro in luoghi esotici (lingue) e evitare di
compiere azioni da loro ritenute volgari o incresciose (cittadinanza e
costituzione (internazionali)), devi riuscire a sopravvivere con il poco
che trovi, senza avvelenarti (chimica) ma, soprattutto, (educazione
fisica) devi avere un fisico da far invidia a Chris Hemworth, beh,
certo, prima che... insomma, [lo sappiamo]{.underline}.

Ma se tu vuoi essere un medico, sogni di essere quello che salva la vita
alle persone, se non ti interessa minimamente andare più lontano di dove
lavorerai, cosa ti interessa - al di là delle basi culturali
fondamentali, di cui non tratterò e che ovviamente do per scontato -
conoscere anche solo la metà di quello che sa Indiana Jones? Nulla ti
impedisce di essere comunque il chirurgo più abile al mondo, con la
conoscenza medica più ampia della maggior parte dei medici del mondo.

Aprire una busta e, in base a ciò che contiene, parlare.

Parlare più che si può, di più argomenti possibile, nella maniera più
accurata che si riesce.

E collegare.

Collegare fisica a filosofia, letteratura italiana a chimica, matematica
a storia.

Tutto connesso.

Il colloquio orale dell'Esame di Stato 2019 (perché poi nel 2020 chissà)
è caratterizzato dalla capacità, che oserei definire determinante, di
fare collegamenti. Collegamenti fra materie, tematiche, periodi storici,
tratti personali comuni fra autori, mentalità ricorrenti in epoche
differenti, evoluzione di uno stesso concetto nel corso del tempo o dal
punto di vista di pensatori diversi.

Così io, che come al solito quando devo occuparmi di qualcosa
intensamente e con il massimo impegno vengo qui ad Aigovo dove non
prende internet e non vedo anima viva per quasi tutto il giorno, mi
trovo seduto su una sedia per 8 ore al giorno da tre giorni a studiare
come un matto e a ragionare su ciò che posso collegare.

Un po' ogni scusa è buona per riempire in modo efficace e senza sparare
strafalcioni (lo dico per me, siccome accadrà molto probabilmente) circa
trenta minuti.

Allora passo queste poche ore che mi separano dall'orale a studiare,
studiare, studiare.

Fin qui, nulla di speciale.

Quello che però mi ha lasciato sbalordito quando me ne sono accorto e
che, se prima la mia distrazione era prendere il telefono per twittare
una cosa che mi fa scassare riguardo a Nietzsche impazzito o perché ho
dimenticato di avvisare la mamma che torno dopo cena, ora le mie
distrazioni sono le stesse cose che sto studiando.

Mi spiego meglio: mentre studio, ciò che mi impedisce di concentrarmi su
quello che sto effettivamente leggendo o studiando in quell'esatto
momento sono tutti i possibili con cui l'oggetto esaminato in
quell'istante potrebbe collegarsi. In questo modo, non perdo più minuti
e minuti perché poi dopo aver fatto quello che dovevo fare apro
instagram e mi metto a cazzeggiare, ma perché comincio a girare film
mentali assurdi, con trame più complesse de *La Grande Bellezza* e
infiniti, esasperanti. Talmente tanto che sono con il libro di fisica
aperto davanti a me ma nella mia testa sto immaginando D'Annunzio che
fugge dai suoi creditori in groppa al cavallo su cui ha appena
scommesso, perdendo.

Cosa vuol dire questo?

La più plausibile e piuttosto ovvia spiegazione è quella che sono in
ansia, teso e preoccupato e dunque ciò che mi distrae è l'immedesimarmi
nella situazione in cui mi troverò e la cui attesa mi agita così tanto.

Tuttavia credo proprio di intuire (perché di certo non so spiegare né,
tantomeno, dimostrare) che esista una motivazione più profonda.

Ritengo che per natura, chi più, chi meno, chiunque involontariamente
cerchi una visione organica, una visione d'insieme.

Un po' come quando in un film c'è una strettissima inquadratura di due
bellissimi occhi azzurri e noi vorremmo proprio sapere come è fatto
tutto il volto, oppure come un pezzo di un puzzle, che necessariamente
si capisce quando viene assemblato assieme ad altri.

Allo stesso modo, tutte le informazioni che infiliamo in testa ci
rimangono per poco se stanno da isolate, per quanto fondamentali possano
essere. Senza un contesto, senza una storia, senza un preciso rapporto
causa-effetto, un dettaglio non sopravvive.

Mi dispiace proprio dire (perché non lo sopporto, è noioso, pesante e se
la crede troppo) che e tutto alla Hegel: solo una volta chiarito il
tutto, solo dopo che avremo un quadro chiaro e complessivo dell'insieme
potremo occuparci dei dettagli che lo compongono.

Credo dunque che la nostra mente possegga un innato istinto, un'innata
facoltà che la spinge, per ricordarsi meglio quello che le chiediamo, a
voler sapere di più, a chiedere dettagli, a cercare il perché.

Allora missà che il ministero stavolta ci ha beccato.
