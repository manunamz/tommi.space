---
date: 2020-09-22
updated: 2020-09-22
tags: poetry
description: "Poesie incontrate vagabondando nel mondo delle parole"
lang: it
---
## <cite>Pi Greco</cite>, Wisława Szymborska

> È degno di ammirazione il Pi greco   
> tre virgola uno quattro uno.   
> Anche tutte le sue cifre successive sono iniziali, cinque nove due, poiché non finisce mai.   
> Non si lascia abbracciare sei cinque tre cinque dallo sguardo,   
> otto nove, dal calcolo, sette nove dall'immaginazione,   
> e nemmeno tre due tre otto dallo scherzo,      
> ossia dal paragone quattro sei con qualsiasi cosa due sei quattro tre al mondo.   
> Il serpente più lungo della terra dopo vari metri si interrompe.   
> Lo stesso, anche se un po' dopo, fanno i serpenti delle fiabe.   
> Il corteo di cifre che compongono il Pi greco non si ferma sul bordo della pagina,   
> È capace di srotolarsi sul tavolo, nell'aria, attraverso il muro, la foglia, il nido, le nuvole,   
> diritto fino al cielo, per quanto è gonfio e senza fondo il cielo.   
> Quanto è corta la treccia della cometa, proprio un codino!   
> Com'è tenue il raggio della stella, che si curva a ogni spazio!   
> E invece qui due tre quindici trecentodiciannove il mio numero di telefono   
> il tuo numero di collo l'anno millenovecentosettantatré sesto piano   
> il numero degli inquilini sessantacinque centesimi la misura dei fianchi due dita   
> sciarada e cifra in cui vola e canta usignolo mio oppure si prega di mantenere la calma,   
> e anche la terra e il cielo passeranno,   
> ma non il Pi greco,    
> oh no, niente da fare,   
> esso sta lì con il suo cinque ancora passabile,   
> un otto niente male, un sette non ultimo,   
> incitando, ah, incitando   
> l'indolente eternità a durare.

<br>
<br>

## <cite>Considero Valore</cite>, Erri De Luca

> Considero valore ogni forma di vita, la neve, la fragola, la mosca.   
> Considero valore il regno minerale, l’assemblea delle stelle.   
> Considero valore il vino finché dura il pasto, un sorriso involontario,   
> la stanchezza di chi non si è risparmiato, due vecchi che si amano.   
> Considero valore quello che domani non varrà più niente   
e quello che oggi vale ancora poco.   
>
> Considero valore tutte le ferite.   
> Considero valore risparmiare acqua, riparare un paio di scarpe,   
> tacere in tempo, accorrere a un grido, chiedere permesso prima di sedersi,   
> provare gratitudine senza ricordare di che.   
> 
> Considero valore sapere in una stanza dov’è il nord,   
> qual è il nome del vento che sta asciugando il bucato.   
> Considero valore il viaggio del vagabondo, la clausura della monaca,    
> la pazienza del condannato, qualunque colpa sia.
> 
> Considero valore l’uso del verbo amare e l’ipotesi che esista un creatore.   
> Molti di questi valori non ho conosciuto.