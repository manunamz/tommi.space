---
title: "Dialogo - STEP #25"
permalink: /filinge/dialogo
---
**Papa Francesco**: Quanto vale la vita di un uomo?

**Mark Zuckerberg**: Non credo esista un metro per quantificare il valore della nostra stessa esistenza, ma va osservato che la vita ha come ultimo e massimo fine l’accrescimento del valore della vita stessa. Con un approccio prettamente fisico, si può riconoscere che la vita di un neonato, appena iniziata, non ha alcun valore se non quello potenziale, dato da tutti gli anni che si prospettano davanti a lui per migliorarsi sempre più; al contrario, la vita di un uomo anziano, sul punto di morte, in quell’istante ha più valore di ogni altra vita sulla terra: egli ha trascorso ogni giorno della sua esistenza a conferire sempre più valore alla vita, consumando tutto il potenziale in suo possesso con lo scorrere del tempo.

**F**: Tu parli della vita terrena. Come sai, tuttavia, secondo la fede cattolica la vita reale è la vita eterna, in cui Dio ci accoglie al termine dei nostri giorni terreni.

**M**: Sono stato cresciuto come ebreo, poi sono divenuto ateo, ma ora sto rivalutando l’importanza della fede e della religione. Per questo motivo non saprei dialogare su una vita remota, per me ignota, definita unicamente da innumerevoli riferimenti generali sui testi sacri. La vita di cui si può trattare universalmente, con persone di ogni pensiero o credo, è quella che stiamo vivendo, ora. Quanto vale, allora, la vita terrena degli uomini?

**F**: Il valore della vita è dato dal prodigio della vita stessa. Esistere è un dono di Dio, nulla è più importante. Ammesso, come tu dici, che il suo valore non sia quantificabile, di sicuro di può affermare che nulla può valere più di essa. Per questo motivo, assurdo e grave è ritenere accettabile che una vita possa subordinarsi ad un’altra, o, ancora peggio, che più vite si trovino subordinate ad una sola. Da questo pensiero di superiorità e subordinazione, che attribuisce valore differente a vite diverse, scaturisce ogni male di cui l’uomo è a conoscenza.

**M**: Come può allora la vita di un singolo assumere sempre più valore? Va riconosciuto che è difficile, se non impossibile, accrescere il valore di una vita senza metterla in relazione con tutte quelle con cui entra in relazione, come quelle che incontra ogni giorno o quelle con cui ha a che fare solo pochi minuti, ma le sconvolgono l’esistenza.

**F**: Vita e amore sono strettamente e perennemente legate. Il valore di un’esistenza è direttamente proporzionale alla sua capacità di amare. La capacità di amare, conseguentemente, determinerà l’apertura di ogni uomo a ricevere amore. Chi riceve immenso amore ma non sa amare, vivrà una vita priva di amore. Come allora si può veicolare l’amore? A livello pratico, nel mondo di oggi, l’amore sta assumendo le più diverse sfumature: con lo stesso termine si arrivano a definire la passione carnale, l’amore fraterno di due consanguinei, l’attrazione di una giovane coppia, l’ammirazione di un fan per una superstar. Delicato quanto importante è scindere e discernere il valore di ogni sua declinazione.

**M**: La condivisione è la chiave dell’amore. Poco è più difficile per l’uomo di tenere esclusivamente per sé un pensiero o un sentimento. Quando condivisa, anche solo con una persona, un’emozione diventa autentica, quasi tangibile. Per questo motivo le piattaforme sociali virtuali hanno così grande successo e diffusione. Sono sufficienti alcune parole o un’immagine particolarmente significative per scatenare le più forti reazioni di amore o, oppositamente, odio. Ogni piccolo gesto ha un infinito potenziale di amplificazione. Per questo, l’algoritmo che governa la visibilità dei contenuti sulla ia piattaforma, Facebook, opera secondo un criterio basato sull’empatia: quando un contenuto, sin dai primi attimi ottiene reazioni positive o negative molto forti, viene potenziata e incrementata esponenzialmente la sua visibilità. In questo modo, chi osserva i contenuti riceve sempre più amore o rabbia.


