Sono innamorato || Cosa vuol dire saper scrivere (not published version)

Cosa vuol dire saper scrivere.

Non ho idea del significato di "saper scrivere", non riesco
assolutamente a comprenderlo, ma contemporaneamente mi sorprendo di
quanto inafferrabile sia il concetto finché non si palesa. Leggere e
pensare: "adoro questa scrittura". Ecco. Come accade questo? Esiste una
spiegazione universale a questa esclamazione nella nostra testa? Com'è
possibile che certi concetti siano espressi magistralmente producendo
così tanta emozione?

Vorrei indagare, studiare, scoprire come la capacità di scrittura, la
"buona penna", funzionino. Come riescano ad influenzare chi legge.
Vorrei studiare le parole, capirle, innamorarmene, ripeterle,
pronunciarle con voce profonda, sussurrarle, scriverle, rileggerle e
farle mie. Vorrei spezzare le catene che mi legano e mi soffocano quando
devo esprimere un'emozione ma nessuna parola riesce anche solo ad
avvicinarsi al significato che è ben impresso nella mia mente e vorrei
fermarla su un foglio prima che possa scappare e fuggire per sempre.
Eppure so perfettamente che quella parola c'è, non sulla punta della mia
lingua, dove dovrebbe stare se "sapessi scrivere", ma intrappolata nel
sentimento stesso che la descrive ed io sono incapace di liberarla,
perché non la conosco abbastanza, o meglio, non conosco sufficienti
trucchi per sedurla, solleticarla, smuoverla e farla uscire fuori.
Perché non sono capace, non riesco a farla vibrare come Jimi Hendrix
riesce suonando ogni singola nota. Non riesco a modellare una frase e
farla scivolare naturalmente dall’inchiostro della penna, o farla
apparire magicamente sul mio display esattamente come l’ho pensata. Lo
faccio lo stesso, però. Scrivo, e sbaglio, e metto le "e" dopo la
virgola, e utilizzo termini letterari o invento forme sintattiche
complesse solo per ovviare alla mia mancanza, sbagliando. Invece non
muore, anzi cresce, sempre più importante e rispettata crescendo
esponenzialmente la mia ammirazione per ciò che nasce da tutto questo
pasticcio. Quello che viene fuori dalle parole, quelle che compongono
l’essenza della nostra comunicazione e sono l’essenza di noi stessi. Le
parole sono chi siamo. Poterle leggere, sapere trovare quelle giuste,
associarle e confonderle con maestria è un'arte che deve perdere
automatismo e meccanicità, ma acquistare consapevolezza ed entusiasmo.
L’entusiasmo, la benzina del lettore selvaggio che smette di curarsi
delle formalità e ignora totalmente tutti i crucci che ho esposto finora
perché strappato dalla totale venerazione dell’effetto stupefacente che
anche solo una decina di pagine possono avere su di lui. Finché un
lettore rimarrà selvaggio, appassionato, disperatamente attaccato ai
suoi libri ed ai suoi mondi paralleli che sarà incapace di abbandonare
per il resto della propria vita, io potrò evitare di preoccuparmi di
come racconto le mie cavolate, ma avrò sempre l’obbligo di mostrare il
massimo rispetto e continuare ad amare coloro che mi permettono di farle
uscire dalla stupida illusione della mia testa renderle vere, per tutti:
le parole.
