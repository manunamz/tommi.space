---
---
Sono atterrito e schiacciato dall’immensità di pensieri differenti da questo (pensare a ciò che sto scrivendo) che potrei avere ora in questo momento adesso right now.

Vorrei con tutto me stesso poter affermare che l’immensità a cui mi riferisco possa essere identificata o almeno paragonata all’incommensurabilità ineffabile e potente de _L’infinito_ di Giacomo Leopardi, ma no. Al contrario, non c’è nulla di incomunicabile o impercettibile in tutto questo. Anzi, il batticuore e il tremore che caratterizzano il mio stato fisico attuale mi strappano brutalmente ad ogni vano tentativo di ascesi o quiete; più semplicemente: non trovo pace.

La questione che mi suscita tanta tribolazione non è l’aver troppo per la testa, anzi, adoro e sono grato di poter aver sempre idee e pensieri entusiasmanti che mi ronzano costantemente nel cranio. Il punto è che non sono in grado di rimanere indifferente a qualunque stimolo io riceva.

Non esiste notizia, messaggio, pagina di libro, inquadratura di film, profumo di fiore, sfumatura di luce ad una certa ora del giorno, melodia soave o accordo aggressivo che non mi spinga a voler andare oltre, a vedere di più, capire, scoprire. Ecco, cerco sempre di scrivere cose che siano meno personali possibile, per questo in ogni momento mi impegno per trovare collegamenti con il genere umano in generale, in questo caso penso che come si dice e si sente dire in continuazione l’essere umano è spinto ad aagire dalla duriosità, per natura.

Ora, nulla esiste di male in quanto detto finora. Persino lo stato fisico di tensione e fibrillazione se non esageratamente ricorrenti possono scatenare incredibili intuizioni o suggestioni, quindi essere accolte positivamente. Il casino è quando si sta così continuamente.

La causa è che ci sono troppe cose. Io odio il termine cose ma queste cose sono talmente diverse di natura così disparata che è difficile trovare un sinonimo.

Non è stupefacente ed impressionante ma allo stesso tempo drammatico e pesante riconoscere la mole immensa di cose a cui potremmo dedicarci? Non è un rischio enorme scegliere di escluderne una? Non fa paura rendersi conto della diversità favolosa che esiste sull’intero pianeta Terra, nella totalità dell’Universo, e non poterne avere non solo il controllo, ma nemmeno conoscenza?

Come è possibile che io esista nello stesso momento, sullo stesso pianeta, respirando lastessa aria di un'altra persona che non ho mai conosciuto? Come può la mia stessa sopravvivenza dipendere da qualcuno o da qualcosa di cui ignoro l’esistenza? (sembra assurdo ma in realtà è una domanda legittima: da dove viene la mucca il cui muscolo io mastico digerisco e metabolizzo per nutrirmi?)

La mia vita procede in funzione della ricerca della risposta a queste domande. Il problema è che per la natura limitata dell’uomo, già sono consapevole che non sarò mai in grado di rispondere a tutto, ma voglio nonostante questo fare il possibile per avvicinarmi il più possibile ad una soluzione o, per lo meno, giungere ad un punto in cui serenamente prendo atto di aver conosciuto “abbastanza” e concedermi di terminare la tribolazione.

Però arriverà mai questo momento? Non dovrebbe essere già arrivato? Esiste un modo per proseguire la ricerca senza che venga compromessa la mi serenità?

A questo punto ipotizzo che questo possa essere uno dei motivi per cui grandi artisti passati alla storia hanno scelto di togliersi la vita: non essere in grado di abbracciare con il pensiero tutta la realtà, tutto ciò che è.

Ecco, io sono profondamente convinto che sarebbe sufficiente leggere il libro giusto o ascoltare le voci più sagge per far luce su questo, ma devo ammettere che sto leggendo poco, troppo poco, vergognosamente poco. A malapena finisco un libro in un mese... Se stessi leggendo saprei anche fare riferimento a qualche filosofo o scrittore che ricordo di aver studiato che approfondì e indagò più a fondo alcuni concetti da me menzionati ma, come in un circolo vizioso, la tranquillità e la concentrazione necessarie ad interiorizzare completamente i contenuti di una pagina sritta potenzialmente contentente la soluzione ai miei poblemi, mi mancano proprio a causa di questi.

Manca il tempo. Vorrei poter 

Come è possibile annoiarsi. Io accoglierei con brindisi, urla ed inni la ***noia***, quando vorrà presentarsi a me. Ho paura di perdere sensazioni, intuizioni, lampi di genio che potrebbero venirmi se solo stessi facendo altro, ora.


