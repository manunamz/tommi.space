---
---
Qualche mattina fa ero in cantina, a rifocillare quegli scatoloni affamati di ricordi in cui custodisco tutti i piccoli oggetti che rappresentano istanti di vita la cui imperitura memoria è conservata, protetta e salvaguardate con la tangibilità e la presenza di enti fisici divenuti lo scrigno di un’emozione.

In pratica, per evitare le infinite perifrasi in cui così volentieri amo perdermi incurante della comprensibilità del contenuto, stavo stipando in quelle scatole ormai straripanti tutti gli ultimi cimeli raccolti nel mio girovagare estivo.

Ho sorriso.

Un sorriso libero e vivo è nato nel mio cuore e per ignote vie ha raggiunto le mie labbra, curvandole con potentissima dolcezza.

Una incomprensibile felicità, quella effimera intensa irrefrenabile naturale, vera ha attraversato le mie membra facendomi realizzare solo dopo qualche secondo che sì, era finalmente giunto il segnale decisivo a comunicarmi che sarebbe ora di tornare a scrivere e a sentire, a sentire e a scrivere, a leggere e a vibrare, a sentire e vibrare.

Come sempre il nesso fra i paragrafi in questo luogo virtuale chiamato tommi punto space è confuso e affatto chiaro ma.

Questa cosa chiamata memoria, come poi un po' tutte le cose d'altronde, è una favolosa illusione di concetto semplice dietro cui si cela un mistero affascinante e prezioso. Aggiungendo cose cosine, atipici souvenir a quel marasma impolverato, inevitabilmente finisco con il rovistare fra la magia che costituisce la rappresentazione materiale di quella che definirei la storia delle mie emozioni, ma che possiamo per semplicità definire, appunto, memoria.

La pietra coperta di zolfo raccolta fra i percorsi delle centrali geotermiche intorno a Larderello in gita nel 2016, la mia prima penna stilografica regalatami dalla mamma in prima elementare (Waterman rosso ferrari), il biglietto del primo concerto a cui abbia mai partecipato (Green Day, arena di Nimes, luglio 2013) si mescolano e convivono armoniosamente accanto alle svariate lettere di friendzone delle amabili fanciulle di cui mi irribediabilmente mi invaghii negli anni, il pass “PRESS” (che poi PRESS chi?) di EXPO 2015, i lacci del primo modello di Etnies che conservai come un tesoro nonostante distrutte finché non si giunse alla conclusione che forse era il momento di darle via.

La memoria è quel luogo non luogo in cui giacciono abbandonate, letteralmente in oblio, tutte quelle soavi visioni che, associate al sapore dell'atmostera, a un luogo e a una data, formano quel miracoloso coso (che poi chiamarlo “ente” mi parrebbe troppo autorevole, di certo sparando cavolate usando termini autorevoli sarei un imbecille, ma se non sparassi cavolate potrei anche cominciare ad utilizzarli) chiamato ricordo.

Allora comincio come sempre, ma per una volta con una scusa relativamente valida, a vagare fra l'universo di domande che lo stupore di queste suggestioni mi dona, quali
- dove si trova la memoria
- cos'è la memoria
- cos'è un ricordo
- cosa vuol dire ricordare
- come si fa a ricordare
- come si fa a dimenticare / come funziona il non ricordarsi (ma al riguardo ho letto qualcosa in Freud quindi un’idea la ho)
- quanti GB (TB) di capacità ha la memoria umana
- la memoria è condizionata da chi siamo, come?
- [Eternal Sunshine of the Spotless Mind](https://www.imdb.com/title/tt0338013/) (e simili (anche se di opere di livello simile a questa ne esistono poche assai))
- dove nascono i ricordi - quale qualità deve avere un esperienza per diventare/rimanere un ricordo

e poi evito di andare avanti perché c'è il mio filosofo preferito [Aby Warburg](https://www.treccani.it/enciclopedia/aby-warburg) (anche se in realtà è più in filologo) che facendo ragionamenti del genere ne è uscito matto, morendo di schizofrenia.